---
---
Redovisning kmom01
=========================

Jag har tidigare erfarenhet av objektorienterad programmering i PHP, men även i andra språk. Dessutom höll vi på med objektorienterad Python alldeles nyss i webbprogrammeringsprogrammet här på BTH, så det är alldeles färskt i minnet. Det gick bra att komma in i PHP och objekt och klasser; övningarna i guiden var inte svåra alls, utan blev mer som repetition. När det kom till "Gissa numret"-uppgiften, valde jag att ha allting i en enda klass eftersom jag utgick från att spelet skulle fungera som en "plugin" som enkelt går att installera på vilken webbplats som helst, och därför tänkte jag det är enklast om all logik ryms i en klass. För att spelet inte skulle startas om när sidan laddades om, valde jag att spara två variabler i sessionen &mdash; det hemliga numret, och hittills antal gissningar. Anledningen att jag inte sparade hela objektet i sessionen är att jag inte ville spara onödigt mycket data i sessionen; för att återställa ett spel behövde jag bara skapa ett nytt objekt med hjälp av de tidigare två variablerna.

Det gick bra att komma igång med Git och GitHub, speciellt med tanke på att vi började med de i tidigare kurs, kändes det som att det börjar sitta lite bättre nu när vi återkommer till Git i denna kurs. Det enda problematiska jag stötte på var att i uppgiften stod det att man skulle skapa en README.md-fil, men inte specificerat hur. Så jag skapade denna fil via GitHubs webbsida, vilket sedan ledde till att jag inte kunde pusha min commit då jag saknade ett komplett repository. Därför behövde jag först göra en pull och merge för att sedan kunna pusha. Det var lite läskigt att göra en merge eftersom jag var orolig att Git eventuellt skulle ersätta min kod med gamla filer från första commiten i repot. Men det gick bra. Detta fick bli min TIL för detta kursmoment, dvs. lite mera insikt i hur Git fungerar.

Me-sidan använder återigen Anax, vilket jag fick lite problem med i designkursen. Tidigare jobbade jag i en linux-labbmiljö i virtuell maskin, men när vi började med Anax var det massa olika saker som inte fungerade då den virtuella maskinen inte stödde symlinks. Det gav mig ganska mycket huvudvärk och jag bestämde för att lägga designkursen på is ett tag. För att förhindra detta i denna kurs har jag installerat linux på ett USB-minne som jag bootar in i när jag ska arbeta i labbmiljön. Det har fungerat väldigt bra hittills trots att USB3 är långsammare än SATA3.